---
title: "Com Assolir Recursos Accessibles"
date: 2025-02-06T08:19:46+01:00
draft: false
---

Devia ser l’any passat, que em van recomanar una pel·lícula amb aquestes paraules: «De les que t’agraden a tu: pur diàleg». Era catalana. Quan vaig tenir una estona lliure, vaig córrer a buscar-la a la plataforma digital en qüestió. Al cap de cinc minuts ho vaig haver de deixar córrer. Com que sordejo, em costava seguir els famosos diàlegs. Sí, per descomptat, que sempre activo els subtítols. Però en aquest cas no funcionaven.

Avui he vist que la pel·lícula en qüestió ara també es pot trobar en una altra plataforma. M’he disposat a tornar a intentar-ho, confiant en que la bona predisposició que aquesta altra plataforma m'ha demostrat amb el tema dels subtítols. Doncs nanai. Ni tan sols m’hi apareixia el botó d’activar-los. Fes-te fotre.

Els subtítols són una cosa que es posa a qualsevol sèrie o pel·lícula estrangera, a disposició d’aquells que no suportem els doblatges. En general, les plataformes subtitulen tot el contingut en un bon grapat d’idiomes, cosa que agraeixo molt, però quan per casualitat et trobes que en falta un, d’idioma, sol ser l’idioma original de la pel·lícula –sovint també trobes a faltar el català però aquest ja és el tema de molts altres articles. Potser és que la mateixa tecnologia –exactament la mateixa– deu ser més cara d’implementar, o més tediosa, o fa anar malament algú, quan del que es tracta no és de fer el contingut accessible a les persones que no parlen idiomes, sinó de fer-lo accessible a les persones amb pèrdua auditiva. És curiós, perquè juraria que en aquest últim cas s’estalvien almenys un pas: la traducció.

Coma a individu dur d'orella he arribat a fer invents com veure una pel·lícula catalana subtitulada en castellà per si se m’escapava res. És clar que tot d'una apareixia un personatge parlant en l'idioma dels subtítols i aquests s'esfumaven. Sembla ser que ja no calia aclarir què deia. Llavors, per descomptat, perdia el fil. «Tota la pel·lícula està subtitulada. Tota? No! Un petit fragment resisteix ara i sempre a l’empatia».

Crec que el fenomen es podria englobar en moltes més situacions. Per exemple: busca informació sobre com posar subtítols als teus reels d’instagram. En la majoria dels articles que trobis, a la introducció, els motius pels quals posar-ne es resumiran així: «els teus espectadors podran veure el teu vídeo sense haver d’apujar el volum». Discapacitat circumstancial? Hi podem empatitzar. Discapacitat permanent? Massa feina.

Passa una cosa semblant en el món del desenvolupament web: en qualsevol curs d’accessibilitat digital que facis l’argument que reblarà el clau perquè n’entenguis la importància serà aquest: «saps qui és cec, també? Els robots dels cercadors». Llavors, els textos alternatius de les imatges tenen sentit «pel SEO». Com la jerarquia dels títols, l’HTML semàntic, etc. Tan bon punt estiguis treballant, resa perquè la funció inicial d’aquests recursos –fer la web accessible– no xoqui amb els interessos del posicionament, o del disseny, o de qualsevol cosa que no sigui tan secundària com les llagrimetes dels discapacitats.

M’agradaria –m’encantaria, de fet– que tot plegat no em dugués a la següent conclusió: Per aconseguir recursos accessibles –perquè la seva implementació no sigui una nosa–, és necessari fer-los passar com a necessitats de qualsevol altre tipus de públic que no siguin els minusvàlids. 

Potser el repte és aquest: trobar l’excusa adequada per a cada recurs que necessitem. Donem-hi voltes. Han de ser excuses que no demanin empatia. Que no facin pensar en coixos, ni sords, ni res de tot això. Que prou trista és la vida, ja.